臣等谨案：

《读易举要》四卷，宋俞琰撰。是书《文渊阁书目》，《焦竑经籍志》，朱睦㮮授经图，皆著于录。然外间传本殊稀，故朱𢑴尊《经义考》亦云未见。今惟永乐大典尚散见于各韵之中，可以采辑。谨裒合编次，仍定为四卷。

考琰之集说以朱子为宗，而此书论刚柔往来则以两卦反对见义。例以泰否二卦，彖辞较朱子卦变之说更近自然。其易图多本邵子，而此书论象数之学则驳张行成。以元亨利贞为周易，起数于四之证，盖不为苟同者。至于田畴谓积“乾坤屯蒙需讼”之策至于“师”而六军之数皆全。史璇谓革居四十九应大衍之数故云天地革而四时成节居六十而甲子一周故云天地节而四时成皆以偶合之见窥圣人作易之意琰顾取之则殊非本㫖然琰于易苦思力索积平生之力为之意所独契亦往往超出前人所列诸家著述虽多本于晁公武陈振孙两家而名字爵里间有异同亦可资考证固宜与所撰集说并行也琰别有六十四卦图易图合璧联珠易图纂要诸书旧与此书合刻修永乐大典之时割裂庞杂淆其端绪惟八分为十六十六分为三十二两图犹标俞琰纂图之目其馀诸图尽冒读易举要之名合并为一殊为瞀乱今悉考订汰除以还其旧焉 [乾隆四十六年](https://zh.m.wikisource.org/wiki/Category:1781%E5%B9%B4_(%E6%8F%90%E5%8F%8A))九月恭校上。

总纂官〈臣〉纪昀〈臣〉陆锡熊〈臣〉孙士毅

总校官〈臣〉陆费墀
